---
title: The Life Path - ජීවන මග
date: 2021-06-20 20:14 +0300
categories: [Blogging, PsychologyinBuddhism]
tags: [blog, Psychology, Reincarnation,LifePath,Rebirth]
author: Wasana Fernando
---

![Desktop View](assets/LP.jpg)


<div style="display: flex; align-items: center;">
  <a href="https://www.linkedin.com/in/wasana-fernando-37870295/" target="_blank">
    <img src="https://media.licdn.com/dms/image/v2/D4D03AQGqmZMF-iRUqA/profile-displayphoto-shrink_200_200/B4DZZtGoXmGcAY-/0/1745587183368?e=1755734400&v=beta&t=vnDv5XHSj2TDWWcWCZklt1uhS4tbSnotW3C0_AVa1y0" alt="Wasana Fernando" width="50" height="50" style="border-radius: 50%; margin-right: 10px;">
  </a>
  <a href="https://www.linkedin.com/in/wasana-fernando-37870295/" target="_blank" style="font-weight: bold;">Wasana Fernando</a>
</div>



**ජීවන මග**


ජීවිතය කියලා කියන්නේ මොකක්ද කියලා කෙනෙක් ඔබගෙන් ඇසුවහොත් ඔබට ඒ සඳහා විවිධාකාර අදහස් නිර්වචනයන් ලබාදෙන්නට පුළුවනි. මිනිසෙකු ලෙසින් මෙලොවට උපන් දා පටන් අවසන් හුස්ම පොද හෙළන තාක් කාලය අතරතුර ජීවත්වීම උදෙසා ඔබ විසින් සිදු කරන කායික, මානසික, අධ්‍යාපනික, වෘත්තීයමය, සමාජමය, ආර්ථිකමය, අධ්‍යාත්මික ඇතුළු තවත් බොහෝමයක් අංශයන් මුල් කොටගත් විවිධ ගැටලු හා අභියෝගයන්ට මුහුණදෙමින් ඉදිරියට යාමක් වශයෙන් ජීවිතය කියන සංකල්පයට නිර්වචනයක් සපයන්නට කැමැත්තෙමි.

සංසාරය නැමති ගමන්මගෙහි නොයෙක් භූමිකාවන්, නොයෙක් තත්ත්වයන් පසු කරමින් මුහුණදෙමින් වසර හැට හැත්තෑවකට මනුෂ්‍ය ආත්මභාවයක් ලබමින් මෙලොවට බිහිවන ඔබට අනන්ත වූ සසරෙහි මුණගැසුනාක් මෙන් ම මවක පියෙකු සොහොයුරෙකු සොහොයුරියක දරුවෙකු ස්වාමියෙකු භාර්‍යාවක මිතුරෙකු අසල්වැසියෙකු හෝ වෙනත් සමීපතමයෙකු යනාදි වශයෙන් බොහෝමයක් දෙනා මුණගැසෙනු ඇත. ඒ සියල්ල ඔබගේ මේ ආත්මභාවය උදෙසා යහපත් අයහපත් හෝ සම්මිශ්‍රණය වූ ප්‍රතිඵල සහිත අත්දැකීම් හෝ මතකයක් ඔබගේ ජීවන ගමන්මගට එක් කෙරෙනු ඇත. මිනිසෙකු ලෙස වැඩෙන දරුවෙකු උදෙසා සිය පෞරුෂය ගොඩනැගෙනු වස් සිය දෙමාපියන්ගෙන් ලැබෙන ඇතැම් ගතිපැවතුම් සිතුම්පැතුම් මෙන් ම සාංසාරිකව ඔහු හෝ ඇය විසින් පුරුදු පුහුණ කරන ලද ඇතැම් ගතිපැවතුම් සහ සිතුම්පැතුම් ද පසුකාලීනව මිනිසෙකු ලෙස මහ සමාජයට කෙමෙන් කෙමෙන් පියනගත් ම අත්දකින ඇතැම් සිදුවීම්, සමාජ අත්දැකීම්, පෞද්ගලික ආකල්ප වර්ධනයවීම්, අධ්‍යාපනික දැනුම, සමාජීය අවබෝධය, අභියෝග සහ ඒවාට මුහුණපාන ආකාරය, සමාජ අගතීන් හා ඒවාට මුහුණදෙන ආකාරය යනාදී සමස්තය ම 'මම' නැමති සංකල්පීය පුද්ගලයා ගොඩනැගීමෙහි ලා උපකාරී වනු ඇත. එනම්, වර්තමානයේ සිටින ඔබ යනු මේ සමස්තයෙහි සම්මිශ්‍රණයකැයි නිශ්චය කළ හැකි වේ.

ඔබ දැනට වසර කීයක් නම් ගත කර ඇත්ද කියා කෙනෙක් ඔබෙන් ඇසුවහොත් ඔබ ඔබේ ජීවවිද්‍යාත්මකව හිමි වයස සංඛ්‍යාත්මක වශයෙන් අවුරුදු 20, 30, 60, 70 යනාදි වශයෙන් අගයක් පවසනු ඇත. එහෙත් මෙකී වයස් සීමාවන්ගෙන් සමාන දසදෙනෙක් සමග කතාබහ කළහොත් ඔවුනොවුන් සතු මානසික වයස හෙවත් පරිණතිය එකිනෙකට හාත්පසි ම වෙනස්වනු නියතය. ඇතැම් කෙනෙකු තුළ ජීවවිද්‍යාත්මක වයසට වඩා අඩු මානසික වයසක් ද තවකෙකු සතු ජීවවිද්‍යාත්මක වයස් ප්‍රමාණය පරයා මුහුකුරා ගිය මානසික වයසක් එනම් පරිණත මනසක් පැවතිය හැක. ඒ සියල්ල තීරණය වනුයේ ඔහු හෝ ඇය සිය ජීවනගමන් මගෙහි මුහුණදුන් අත්දැකීම් සම්භාරය, අභියෝග සහ පරාජයන්ට මුහුණපෑම, ස්වයං අවබෝධය, අධ්‍යාපනික දැනුම් සම්භාරය, සාංසාරික හුරුපුරුදු සහ කර්මානුගතව පැවතෙන ඇතැම් කාරණා වල ප්‍රතිඵලයකැයි පැවසීම යුක්ති යුක්තය.

මිනිසෙකුගේ පරම ජීවන නිෂ්ටාව කුමක්දැයි කෙනෙකු ඇසුවහොත් ඊට පිළිතුරු වශයෙන් කෙනෙකු ලෞකික සම්පත්තීන්ගෙන් ඉහළට ම යාම ලෙසින් ද තවත් කෙනෙකු ලෝකෝත්තර ගමන්මගෙහි ඉහළට ම යාම, සසර කෙලවර දැකීම හෙවත් නිවන හෝ ඒ අතර මැද ඕනෑම භෞතික, සමාජීය හෝ අධ්‍යාත්මික තලයකැයි යනුවෙන් පැවසිය හැක. මේ දෙආකාරික වූ නිෂ්ටාවන් සන්තෘප්ත කරගනු වස් මිනිසා බොහෝමයක් දෑ සිදු කෙරෙනු ඇත. බොහෝ වෙහෙස මහන්සිවනු ඇත. ඇතැම් තැනක ලෞකික ගමන්මගෙහි ඉහළට ම ගිය පුද්ගලයින් පවා අනතුරුව අධ්‍යාත්මික ගමන්මගට පිවිසුණු අවස්ථාවන් සහ පුද්ගලයින් පිළිබඳව සමාජය තුළ අසන්නට දකින්නට නැත්තාම නොවේ.

මෙකී සසර මග ගමන් ගන්නා කල බැදීම් යනු අප සැමට මිනිසෙකු ලෙස සමාජයේ ජීවත්වීමේදී අත්‍යවශ්‍යයෙන් ම අවශ්‍ය කාරණයක් බවට පත්ව ඇත. ඒ අතුරින් දූදරු මා පිය ස්වාමි භාර්‍යා හිතමිත්‍රකම් යනු පෞද්ගලිකව ඔබේ ජීවිතයට බොහෝ සමීප පුද්ගලයින් ලෙස දැක්විය හැක. මෙකි සම්බන්ධතා උදෙසා යුතුකම් සහ වගකීම් යනුවෙන් ද කොටසක් ඉටු කිරීමට අප මිනිසුන් සේ බැදී සිටින්නෙමු. එකී බැදියාව විටෙක අප සතු විවිධ කාරණා නිසාවෙන් හරිහැටි ඉටු කිරීමට නොහැකි වීම හෝ මගහැරී යාම තුළ දෙපාර්ශවය ම හෝ එක් පාර්ශවයක් හෝ ඉන් පීඩාවට පත්වනු ඇත. ඒ සියල්ල සිදුවනුයේ සමාජ හා සංස්කෘතික සම්මතයන් මත අපගේ මානසිකත්වය ගොඩනැගී ඇති නිසාවෙනි. එවිට එපරිද්දෙන් ම ඒවා නිසි ලෙස ඉටු කිරීමට නොහැකිවීම හෝ ඉටුනොවීම තුළ අප තුළ දුක, කනස්සල්ල, කෝපය, බය, කලකිරීම, ඉච්ජාභංගත්වය යනාදී නොයෙක් මානසික චිත්තවේගයන් උපදිනු ඇත. මෙකී මනෝභාවයන් හටගන්නේ ම අප අනෙකාගෙන් විවිධාකාර සැලකුම්, සැනසුම් බලාපොරොත්තු වන නිසාවෙනි. පෙරළා අප ද ඒවා ලබාදිය යුතුයැයි සිතන නිසාවෙනි. තවත් මතයකින් කියන්නේ නම් සංසරය පුරාවට ඔබ විසින් ගෙවිය යුතු ණය සහ ඔබට ලැබිය යුතු ණය ගනුදෙනු ලෙසින් ද හැදින්විය හැකි වේ. මේ කවරාකාර අන්වර්ථ නාමයකින් හැදින්වුව ද සියල්ල අවසානයේ අප සැම නැවතත් වසර හැට හැත්තෑවකට පමණ කුලියට ගත් භෞතික ශරීර නිවහන හැරපියා නව උත්පත්තියකට හෝ කිසිය තත්ත්වයකට යළි පියනැගිය යුතුය. මෙය නිරන්තරයෙන් චක්‍රාකාරව සිදු වන්නකි. ඒ චක්‍රාකාර ගමන්මග ඇතුළත් අනන්ත අප්‍රමාණ වශයෙන් ඔබට ආදරණීයන් සමීපතමයන්, කරදර බාධක දුක් කම්කටොලු මුණගැසෙනු ඇත. යළි යළි ඒවායෙහි බැදෙමින් එහිම ඇලෙමින් ඒ නිසා ම දුක, බය, කනස්සල්ල, පසුතැවීම, වෛරය උපදමින් දිගින් දිගට ම විවිධ ලෝක තලයන් හී උපදමින් මියෙමින් සංසාරයෙහි ගමන් කිරීමට සිදුවනු ඇත. ඉපදෙන මියෙන කිසිවෙකුටත් මිනිසෙකු ලෙස හෝ සත්ත්වයෙකු ලෙස සිය ජීවන ආයු කාලය තුළ මුහුණපෑමට සිදුවන ඉපදීම, ජරාවට පත්වීම, වයසට යාම, ලෙඩරෝග වැළදීම, මරණය යනාදී කිසිදු තත්ත්වයක් වළක්වාගත නොහැකි වන අතර අපට අවශ්‍ය පරිදි අපගේ ජීවිතය අපගේ ශරීරය අපගේ සමීපතමයන් අපගේ වස්තූන් කිසිවක් නොවෙනසව පවත්වා ගත නොහැකිය. මෙකී ලෝක ධර්මතාවය දෑසින් ම දකිමින් විදිමින් කොතරම් ජීවත් වුවද මිනිසුන් වන අපට මේ යථාර්ථය පසක් කරවීම යනු අසීරු කාරණාවකි.

මිනිසෙකු ලෙසින් මෙකී පරම සත්‍ය, ලෝක ධර්මතාවය කෙරෙහි මනා අවබෝධකින් යුතුව සියල්ල දෙස නොකැලඹුණු මනසකින් උපේක්ෂා සහගතව දකිමින් ඉවසීම කරුණාව මෛත්‍රිය වඩමින් ජීවත්විය හැකි නම් ලෞකිකය පමණක් නොව ලෝකෝත්තර ගමන්මගෙහි ගමන්ගැනීමට අවශ්‍ය වීර්‍යවත් වැඩිය හැකි නම් ඒ සඳහා අවශ්‍ය පුරුදු පුහුණුවීම් ජීවිතයට එකතු කරගන්නේ නම් සමබරව තම ජීවිකාව ගත කරන්නේ නම් ඇලීමකින් තොර බැදීමකින් තොර නිරවුල් නිදහස් මානසික හා චර්‍යාත්මක වටපිටාවක් ඔවුනොවුන්ට ම උරුම කර ගැනීමට හැකිවනු ඇත. බෞද්ධ දර්ශනය අනුව ලෞකික ජීවිතය තුළ යහපත් ගුණවගාව සහ ජිවිකාවෙන් ද ලෝකෝත්තර ජීවිතය තුළ නිවන් මගට පිළිපන් වීම හෝ ඒ සඳහා ළගාවීමට හෝ හැකිවනු නිසැකය.