---
title: Managing your day-to-day activity with a BuJo - බුලට් ජර්නල්
date: 2023-08-26 20:14 +0300
categories: [Blogging, Lifestyle]
tags: [blog, Psychology, MentalHealth, LifestyleModificationTechniques, Daily,BulletJournal, BuJo]
author: Wasana Fernando
---

![Desktop View](assets/2.jpg)


<div style="display: flex; align-items: center;">
  <a href="https://www.linkedin.com/in/wasana-fernando-37870295/" target="_blank">
    <img src="https://media.licdn.com/dms/image/v2/D4D03AQGqmZMF-iRUqA/profile-displayphoto-shrink_200_200/B4DZZtGoXmGcAY-/0/1745587183368?e=1755734400&v=beta&t=vnDv5XHSj2TDWWcWCZklt1uhS4tbSnotW3C0_AVa1y0" alt="Wasana Fernando" width="50" height="50" style="border-radius: 50%; margin-right: 10px;">
  </a>
  <a href="https://www.linkedin.com/in/wasana-fernando-37870295/" target="_blank" style="font-weight: bold;">Wasana Fernando</a>
</div>


**බුලට් ජර්නල්**


බුලට් ජර්නල් එකක් කියන්නේ ඔබේ දෛනික වැඩකටයුතු සංවිධානය කරගැනීම පහසු කරන එක්තරා ක්‍රමවේදයකි. මෙහි නිර්මාතෘ වන්නේ රයිඩර් කැරොල් (Ryder Carroll) කියන නිර්මාණකරුවා. ඔහු විසින් ඉදිරිපත් කරන ලද BUJO ඔබේ එදිනෙදා කටයුතු, මතක් කිරීම්, කළ යුතු දේ ලැයිස්තු, ස්වයං රැකවරණ චර්යාවන් සහ අනෙකුත් අධ්‍යාපනික සහ ආයතනික කාර්යයන් තනි සටහන් පොතකට ගොනු කොට සංවිධානය කරනු ලබනවා.

"බුලට් ජර්නලය" කියන නම එන්නේ ඔබේ තොරතුරු සඳහා කෙටි බුලට් පොයින්ට් භාවිතා කිරීම නිසා ය.එහෙමත් නැත්නම් ඒ සඳහා රේඛා වෙනුවට තිත් සහිත පිටු ඇතුළත් පොත් භාවිතා කරන නිසාවෙනි. 2013 වසරේ තමයි ප්‍රථම වරට මෙය හදුන්වා දෙන්නේ ඒ වගේ ම එය Kickstarter, Instagram, Facebook, YouTube, සහ Pinterest හි සැලකිය යුතු අවධානයක් දිනා ගනිමින් ජනප්‍රිය පුද්ගල වැඩ සංවිධාන ක්‍රමයක් බවට පත්වෙලා තියෙනවා. ඒත් බුජෝ කියන්නේ මොකක්ද සහ එය භාවිතා කරන්නේ කොහොමද කියලා තවමත් අපගේ බොහෝ දෙනෙක් දන්නේ නෑ.

**අන්තර්ගතය :**

බුලර්ට් ජර්නලයට ඇතුළත් කළ යුත්තේ මොනවාද කියන කාරණය පුද්ගලයාගෙන් පුද්ගලයාට වෙනස් වෙන්න පුළුවන්. උදාහරණයක් විදිහට ගෘහණියකගේ, ඉගෙන ගන්න දරුවෙකුගේ, රැකියාවක් කරමින් නිවසේ වැඩකටයුතු ද කිරීමට ඇති කෙනෙකුගේ යනාදි වශයෙන් වෙනස් වෙන්න පුළුවන්.

බුජෝ නිර්මාණය කිරීමට අවශ්‍ය දේ මූලික දේවල්:

සාමානයෙන් මේ සඳහා කුඩා තිත් සහිත පිටු වලින් සමන්විත කුඩා සටහන් පොතක් ගන්නවා. ඒ එක්ක ම් පොත වඩාත් ආකර්ශණීය නිතර බලන්න යන්න හිතෙන තැනක් බවට පත් කර ගන්න වෛවර්ණ පෑන්, පාට පැන්සල්, ස්ටිකර්ස් වගේ කුඩා දේවලුත් පාවිච්චි කරන්න පුළුවන්. එහෙමත් නැත්තම් කොටුරූල් හෝ රූල්නැති කුඩා පොතකින් වුණත් බුලර්ට් ජර්නල් එකක් ලස්සනට හදාගන්න පුළුවන්.

**කොහොමද හදන්නේ:**

සාමාන්‍යයෙන් ඕනෑම පොතක වගේ පොතේ ඇතුළත් වෙන කරුණු සටහන් කරන්න පටුනක් අපිට හදන්න් පුළුවන්. ඒක මාසෙන් මාසෙට යාවත්කාලීන කරමින් අවුරුදේ මාස දොළහට ම හරියන්න පිටු නිර්මාණය කරන්න පුළුවන්. මුලින් ම හදාගන්න එක විතරක් පොඩ්ඩක් අමාරුයි, මොකද අපි බුජා එකට ඇතුළත් කරන්නේ මොනවාද කියලා පොඩ්ඩක් පිළිවෙලක් හදාගෙන සටහන් කරගන්න ඕනා. ඒත් ඊට පස්සේ හැම මාසෙම ඒ පිළිවෙළට ම පිටු සකස් කරගන්න පුළුවන්. ඒ වගේ ම මෙ පොත තවත් එක පොතක් නොවෙන්න දිනපතා පරිහරණය කරන, බලන්න ආස හිතෙන තැනක් කරගන්න ඕන නිසා ලස්සන ඔබ කැමති වර්ණ සහ රූප සටහන් හෝ ඩුඩල් යොදලා මේක ලස්සනට හදාගන්න පුළුවන්. සමහර වෙලාවට කාර්‍යබහුල නිසා තිත් සටහන් ම අදින්නවෙලාවක් නැතිව ගියොත් අන්තර්ජාලයෙන් භාගත කරලා බුජෝ එකේ අලවා ගන්නත් පුළුවන්. කොහොම උණත් අපිට ඕනා අවශ්‍ය කාරණා ඔක්කෝම ඇතුළත් කරලා මාසික වැඩපිළිවෙළ හදාගන්න. ඒ නිසා ඔබට පහසු කරමයක් තෝරාගන්න පුළුවන්.

**මොනවද මේකේ ඇතුළත් වෙන පිටු:**

සාමාන්‍යයෙන් බුජෝ ඇතුළේ කරුණු පුද්ගලානුබද්ධව වෙනස් වෙනවා. හැබැයි පොදුවේ අපිට පටුන (Index) , මාසික සැලසුම් දින දර්ශනය (Monthly Planning Day Calander), සතිමය වශයෙන් හෝ මාසික ඉලක්ක (Weekly or Monthly Goals), දෛනික වැඩකටයුතු සහ පිරිසිදු කිරීමේ මැනීම (Habit Tracker and Cleaning Tracker), දින 30 අභියෝගයන් (30 Day Challaneges), ස්වයං රැකවරණ සටහන් (Self-care routine), සෞඛ්‍ය මැනීම (Health Tracker) විනෝදාංශ සහ වෙනත් ඕනෑම දෛනික පුරුද්දක් මැනීම, අධ්‍යාපන වැඩකටයුතු කළමනාකරණය කරගන්න අවශ්‍ය දෑ මෙයට් එකතු කරගන්න පුළුවන්. උදාහරණයක් විදිහට ව්‍යායාම කිරීම මැනීම (Workout and Excersice Traker) , මනෝභාව මැනීම (Mood Tracker), වතුර පානයි කරන ප්‍රමණය මැනීම (water intake Tracker) , සතිමත්බව හෝ භාවනාව් පුහුණු කිරීම මැනීම (Mindfulness/Meditation Tracker) , පොතපත කියවීම (Books and Articles to Read) සහ චිත්‍රපට නැරඹීම (Movie/ Videos to watch) හෝ වෙනත් විනෝදාත්මක දෑ මැනීම දැක්විය හැකිය. ඒ විතරක් නෙවෙයි හෙට දවසේ හෝ ඉදිරියේ කරන්න තියෙන අමතක වෙන්න පුළුවන් දේවල් (Brain Dump, To-Do-List), දවස අවසානයේ ඔබේ කෘතඥතාවය පළ කිරීමට (I am Grateful for .... / Gratitude Jar) ද පිටුවක් වෙන් කරන්න පුළුවන්. ඒ වගේ ම මාසිකව ඉතිරි කිරීම් මැනීමටත් (Saving Tracker/ Daily Accounts), ඔබේ ඉහළ ඉලක්කයක් වෙනුවෙන් දෛනිකව යම් ප්‍රමාණයක් මුදල් ඉතිරි (Saving Jar for My Big Dream) යන දේවලුත් මේකට එකතු කරන්න පුළුවන්. ඉතින් මේක ඉතාමත් සුවිශේෂී සහ නිශ්චිත පිළිවෙළක් නැති එකිනෙකාට අනුව අන්තර්ගතය තීරණය වෙන දෙයක්.



**ඇයි බුජෝ වැදගත්:**

අපි හැමෝම ඉතාම කාර්‍යබහුලයි. ඉගෙනගන්න කෙනෙක්, රැකියාවක් කරන කෙනෙක්, ශෘහණියක් හෝ මේ ඕනෑම කෙනෙක්ට එදිනෙදා වැඩකටයුතු නිසා ඇතැම් දෙවල් කරන්න කාලය මදිවෙනවා හෝ එකක් කරන කොට තව දෙයක් අමතක වෙනවා. ඒ නිසාම ඇතැම් වෙලාවට අපි ආතතියට පත් වෙනවා, වැඩ කල් දන්න පුරුදු වෙනවා, වැඩ වැඩිකම් නිසා සමාජ සම්බන්ධතා අඩු වෙනවා, පවුලේ ආදරණීයන් සමඟ ඉන්න කාලයක් නැති වෙනවා, තමන්ට තමන්ගැන හිතන්නවත් වෙලාවක් නැතිවෙනවා, වැඩ වැඩි නිසා ජිවිතය විඳින්න විනෝද වෙන්න කාලයක් නැති වෙනවා. මේ ඔක්කෝම ප්‍රශ්න වලට හොද විසදුමක් විදිහට අපිට බුජෝ භාවිතා කරන්න පුළුවන්. ඒකෙන් පුද්ගල සංවර්ධනයක් සිදු වෙනවා. සමබරව ආයාසයකින් ආතතියකින් තොරව වැඩ කල් නොදා හැමදේම හරියට කරගන්න පුළුවන් වෙනවා. ඔබේ ජීවිත්යේ ඵලදායීත්වය ඉහළ නංවමින් කළමනාකාරී ස්වාභාවයක් ගෙනදෙනවා.ඔබට ඔබේ ආදරණීයන් වගේ ම ඔබ ගැන සිතන්න, රැකබලාගන්න, වෙලාවක් වෙන්වෙනවා. ඔබේ දෛනික වැඩකටයුතු සහ ඔබ පිළිබඳව ස්වයං අවබෝධය ඉහළ නංවනවා. ඒ විතරක් නෙවෙයි ඔබ කොයිතරම් කාර්‍ය බහුල වුණත් ආතතියකින් තොරව් සතිමත්ව හැමදේම පිළිවෙළට කරගන්න පුළුවන් වෙනවා. ඒ විතරක් නෙවෙයි ඔබේ අහිතකර පුරුදු වලින් ඔබව ඈත් කර සෞඛ්‍ය සම්පන්න පුරුදු සහ ගුණාංග ඔබ තුළ වර්ධනය කරවන්න පටන් ගන්නවා. සියල්ල පිළිවෙළට ආතතියකින් තොරව වෙන කොට ආත්ම විශ්වාසය සහ මට මෙය කළ හැකි කියන සිතිවිල්ල ඔබව වඩාත් වර්ධනීය පුද්ගලයෙක් බවට ක්‍රමයෙන් ධනාත්මකව වෙනස් කරනවා. අනෙක් අතට ඔබ සතු නිර්මාණාත්මක හැකියාව, සංවිධාන්ත්මක කුසලතා සහ ආතතිය දක්ෂ ලෙස කළමනාකරණය කිරීමට ස්වයං හැකියාවන් වර්ධනය කරනවා. ඔබ දැනසිටියාට වඩා බොහෝමයක් දෑ ඔබ ගැන අවබෝධ කරගන්න ලැබෙනවා.



වැඩිහිටියන්ට විතරක් නෙවෙයි නව යොවුන් වියේ දරුවන්ට වගේ ම කුඩා ඉගෙනගන්න දරුවෙක් නම් පාඩම් වැඩ, පවුලේ අය සමග ගත කරන්න, විවේක කාලය ඵලදායිව ගත කරන්න, යහපත් සෞඛ්‍ය පුරුදු ඇති කරවන්න, තමන් පිළිබඳව සිතන්න කාලයක් වෙන් කරගන්න,සෙල්ලම් කරන්න වගේ ගොඩාක් දේවල් වලට මේක ප්‍රයෝජනවත් වෙනවා. ළමයි කොයිතරම් කිවවත් වැඩකරන්නෑ කියන, කාර්‍යබහුල දෙමාපියන්ට මේක හොද විසදුමක් සමබර පෞරුෂයකින් යුතු දරුවෙක් හදන්න.


**කොයි වෙලාවට ද මේක කරන්න ඕනා:**

දවසේ ඕනෑම වෙලාවක බුජෝ ඔබට බලන්න, ලියන්න පුළුවන්. හරියට ඔබේ සමීපතම් මිත්‍රයා, ගමන් සගයා වගේ ඔබ යන් යන තැන ඔබත් එක්ක රැගෙන යන්න පුළුවන්. සාමාන්‍යයෙන් පෞද්ගලිකව වඩාත් හොදම වෙලාව රාතී නින්දට පෙරෙ දවසේ සියල්ල නිවැරිදිව සටහන් කළා ද යන්න බැලීම. ඒ වගේ හෙට දවසේ කිරීමට ඇති දෑ පිළිබඳව අදහසක් එක්ක ම නින්දට යාම. ඔබේ මනස, මොළයට මෙය හොද උත්තේජනයක්, පෙර සැලසුමක්.

**සෞඛ්‍යමය ප්‍රතිලාභ:**

මනෝවිද්‍යාත්මකව බුජා පවත්වා ගැනීමේ පුරුද්ද ඔබේ මානසික සහ චිත්තවේගාත්මක සමබරතාවයක්, යාමනයක් ඇති කරවයි. ඔබේ මනෝභාවයන් සහ චර්‍යාත්මක ස්වාභාවය පිළිබඳව අවබෝධයක් ඇති කරවයි. ඔබ සතු ආත්ම ශක්තිය, මතකය, වැඩ කල්දැමීමේ පුරුද්ද, ආතතියට හා වෙහෙසට පත්වීම දුරු කරවයි. ඔබ සතු සෞඛ්‍ය පුරුදු, ව්‍යායාම්, ආහාර ගැනීමේ පුරුදු, වතුර පානයි කිරීමේ පුරුදු, විනෝදාංශ සඳහා කාලය වෙන් කිරීමේ පුරුදු, භාවනාව, ශාරීරික ව්‍යායාම කිරීමේ පුරුදු ක්‍රමයෙන් වර්ධනයවීමත් සමඟ ඔබටත් නොදැනුවත්වම කයික, මානසික, සාමාජීය, අධ්‍යාත්මික, අධ්‍යාපනික, වෘත්තීය, වෛවාහික, පවුල යානාදි සෑම අංශයක ම සම්ස්තයක් වශයෙන් සැලකියි යුතු ධනාත්මක වෙනසක් ඇති කෙරේ. ඒ අනුව බුජෝ යනු සාකල්‍යවාදී සෞඛ්‍ය සහ යහපැවැත්ම (Holistic Health and Well-being) වර්ධනය කරවන්නක්.

ඉතින් ඔබටත් පුළුවන් බුලට් ජර්නල් හෙවත් බුජෝ ක්‍රමවේදය අනුගමනය කරලා ජීවිතය වඩාත් හොද විදිහට කළමනාකරණය කරගන්න. අවශ්‍ය වන්නේ දළ සටහනක් සකස් කරගෙන තව ටිකක් මේ පිළිබඳව කියවලා විස්තර හොයලා හොද පොතකුයි වර්ණ පැන්සල් පෑන් ටිකකුත් පුළුවන්නම් අරගෙන ඔබ වෙනුවෙන් මේ දේ කරන්න අද ම පටන් ගන්න. අලුත් අවුරුද්දක් එනකම්ම ඉන්න ඕනෑ නෑ ලබන සැප්තැම්බර් මාසෙන් පටන් ගන්න පුළුවන්.

මේ ගැන අදහසක් ගන්න මම පිටු කිහිපයක පින්තූර පහතින් එකතු කරන්නම්....

![Desktop View](assets/1.jpg)
![Desktop View](assets/2.jpg)
![Desktop View](assets/3.jpg)
![Desktop View](assets/4.jpg)
![Desktop View](assets/5.jpg)
![Desktop View](assets/6.jpg)
![Desktop View](assets/7.jpg)